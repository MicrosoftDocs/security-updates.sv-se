---
TOCTitle: Fördelar med att distribuera RMS
Title: Fördelar med att distribuera RMS
ms:assetid: 'cab5c3ce-c9e8-4fae-915b-dd4829357333'
ms:contentKeyID: 18124896
ms:mtpsurl: 'https://technet.microsoft.com/sv-se/library/Cc747668(v=WS.10)'
---

Fördelar med att distribuera RMS
================================

Organisationer av alla storlekar har behov av att skydda viktig digital information mot felaktig användning och användare med skadligt uppsåt. Den ökande omfattningen av informationsstöld och utformandet av nya lagar om skydd av data understryker behovet av att förbättra säkerheten för digitalt innehåll. Med anledning av att datorer används allt mer till att framställa den här typen av känslig information, att graden av uppkoppling ökar både via privata och offentliga nätverk (bland annat Internet), och att allt kraftfullare datorer utvecklas så blir organisationers behov av att skydda sina data bara större.

Det finns många typer av digitalt innehåll, bland annat dynamiska databasstyrda rapporter på informationsportaler, konfidentiella e-postmeddelanden, strategiska planeringsdokument, militära försvarsrapporter och annan känslig information inom förvaltningar. I det här avsnittet får du en introduktion till varför du bör skydda innehåll genom att distribuera RMS.

Avsnittet behandlar:

-   [Känslig företagsinformation](#bkmk_2)
-   [Förbättrad nätverkssäkerhet](#bkmk_3)
-   [Ökat skydd för digitalt innehåll](#bkmk_4)

<span id="BKMK_2"></span>
Känslig företagsinformation
---------------------------

I en organisation skapas och används många typer av känslig information som måste skyddas. Nedan ges några exempel på olika typer av innehåll som du kan skydda med RMS:

-   Vanliga digitala filer och digital information. Typiska exempel på vanliga digitala filer och digital information är e-postkommunikation, projektrelaterade dokument, konfidentiella rapporter, marknadsplaner och produktöversikter. Användare distribuerar sådana dokument regelbundet i e-postmeddelanden, konferensprogram, diskresurser och via serverbaserade system och peer-to-peer-system. Den här kategorin kan också omfatta annan känslig information, t.ex. personalinformation och personalstatistik, som användarna vill lagra säkert och lättillgängligt.
-   Privat företagsinformation. Företagsledningen använder sådan här information till administration, övervakning och styrning av en organisations aktiviteter. Den här typen av innehåll kan även omfatta rapporter om organisationens försäljningssiffror och marknadsandelar, information om den finansiella situationen och om strategiska prognoser och översikter. Felaktig distribution eller användning av sådant innehåll kan orsaka stor skada för en organisation, bland annat i form av förlorade marknadsandelar.

Distribution av RMS kan utgöra en viktig del i en säkerhetsstrategi där den här typen av känsligt innehåll skyddas.

<span id="BKMK_3"></span>
Förbättrad nätverkssäkerhet
---------------------------

Att skydda digitalt innehåll är en svår uppgift och innebär ett kontinuerligt arbete. Organisationer skyddar normalt digitala filer och information med perimeterbaserade säkerhetsmetoder. Brandväggar kan begränsa åtkomsten till företagets nätverk, och DACL-listor (Discretionary Access Control Lists) kan begränsa åtkomst till specifika data. Dessutom kan organisationer använda tekniker och produkter som möjliggör kryptering och autentisering (t.ex. PKI och Kerberos), så att e-post skyddas medan den skickas och endast avsedda mottagare kan öppna meddelandena.

De metoderna hjälper organisationer att kontrollera åtkomst till känsligt innehåll. Men mottagarna kan fortfarande göra vad de vill med det innehåll de tar emot. Efter att en användare har autentiserats och innehållet har dekrypterats finns det inga begränsningar som kontrollerar vad som är möjligt att göra med innehållet och vart någonstans det kan skickas. Perimeterbaserade säkerhetsmetoder kan inte framtvinga företagsregler som kontrollerar hur personer använder och distribuerar innehållet utanför perimeternätverket och efter att perimetern har brutits.

Om organisationen tvingas lita till de anställdas diskretion och ansvarskänsla när digitalt innehåll distribueras och används utgör det en omfattande svaghet i nätverkssäkerhetsmodellen. Även oavsiktliga brott mot säkerhetsföreskrifter kan orsaka stor skada. Användare kan t.ex. vidarebefordra känsliga e-postmeddelanden och dokument av misstag till mottagare med skadligt uppsåt.

Det är inte enbart hot om stöld och felaktig hantering som driver på utvecklingen av skydd för digitalt innehåll. Även nya lagar påskyndar den utvecklingen. Till exempel måste många amerikanska organisationer uppfylla kraven från SEC (Securities and Exchange Commission) rörande avslöjande av viss information till aktieägare. På liknande sätt måste man inom många områden (t.ex. inom finans- och verkställande organ samt inom vård, omsorg och juridik) arbeta kontinuerligt med att förbättra skyddet av digitalt innehåll.

Utan en övergripande lösning är det stor risk att innehåll hamnar i fel händer, vare sig det sker oavsiktligt eller med flit. RMS är en sådan helhetslösning som effektivt kontrollerar användandet av digitalt innehåll oavsett var innehållet finns.

<span id="BKMK_4"></span>
Ökat skydd för digitalt innehåll
--------------------------------

Digitalt innehåll måste skyddas bättre. Även om information aldrig kan bli helt skyddad från otillåten användning och även om ingen lösning kan skydda data i alla situationer är det bästa informationsskyddet en helhetslösning.

En viktig del i en organisations säkerhetsstrategi är att hitta en lösning som ger ett effektivare informationsskydd än vanlig åtkomstkontroll och som både kontrollerar hur innehållet används och hur det distribueras. En lösning som ger ett effektivare informationsskydd bör:

-   Skydda en organisations register och dokument i företagets intranät och förhindra att det distribueras till obehöriga användare.
-   Garantera att innehållet är säkert och att det inte kan manipuleras.
-   Klara av att vid behov avgöra när innehåll inte längre ska gå att komma åt, baserat på aktuella tidsbegränsningar. Det gäller även när innehållet skickas via extranät till andra organisationer.
-   Kräva en granskningslogg för spårning av vem som har beviljats åtkomst till och använt innehållet.

RMS uppfyller alla dessa krav.
